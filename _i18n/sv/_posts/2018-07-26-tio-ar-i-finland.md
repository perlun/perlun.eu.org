---
layout: post
title:  "Tio år i Finland"
categories:
- dagbok
---

I dag är det exakt tio år sedan jag och min familj flyttade till Finland. I
det här blogginlägget berättar jag lite om mina tankar kring det och hur
jag upplevt dessa år - både positiva och negativa upplevelser.

Tio år är en ganska lång tid. För att sätta lite perspektiv på det: när vi
flyttade till Finland och Vasa-trakten från Umeå i juli 2008 så var våra
barn **1 och 3** år gamla. Om några veckor så börjar den ena **årskurs 7**
(alltså högstadiet) och den andra **årskurs 6**. Det känns som att _ganska
lång tid_ har förflutit i deras liv sedan vi flyttade, den där sommardagen
för tio år sedan...

> (Jag använder ordet "Vasa" lite slarvigt i texten nedan, i bemärkelsen
just "Vasa-trakten". På samma sätt kan jag säga att jag är uppvuxen i
"Uppsala" fast det rent bokstavligt är Knivsta jag växt upp i. Detta görs
som en språklig förenkling, eftersom det både är lättare att förstå och
relatera till för mina läsare från Sverige, och för att "Vasa" blir kortare
och enklare än att skriva "Korsholm", "Vasa", "Vasa-trakten" om vartannat)

## 2008 - flytten

![Lastbilen som skulle ta vårt bohag till Vasa](/images/2018-07-26-tio-ar-i-finland-01-bilen.jpg)

_Lastbilen som tog vårt bohag till Vasa_

Att flytta till Finland var ett rätt stort projekt, även fast det rent
geografiskt inte är så otroligt långt mellan Vasa och Umeå. Men det blir ju
per automatik lite svårare när det är ett hav emellan... Man kan inte så
enkelt åka tillbaka en extra vända om man inte får med allt i den
överfulla flyttbilen. _Allt_ måste med i det där flyttlasset, på en enda
gång.

Vi hade lyckligtvis släktingar med ett bra kontaktnät och lastbilskörkort,
så vi hade möjlighet att låna lastbilen på bilden ovan för att frakta alla
våra möbler och allt vårt övriga bohag på färjan till Finland (som syns på
bilden nedan). Det var en stor hjälp; jag vet inte riktigt hur vi hade
gjort annars. Vi fick även bra hjälp av våra släktingar; flera personer
från våra respektive familjer var med och hjälpte till med flytten, samt
även några av våra vänner. _Tack till er alla som var med!_

![Lastbilen kör ombord på båten](/images/2018-07-26-tio-ar-i-finland-02-lastbilen-kor-ombord-pa-baten.jpg)

_Lastbilen backar in på färjan från Umeå till Finland_

![Soligt och vackert väder på båten](/images/2018-07-26-tio-ar-i-finland-03-soligt-till-havs.jpg)

_Soligt och vackert väder på båten_

Jag minns tyvärr inte så många detaljer om vädret just den där dagen;
förmodligen fanns det alldeles för mycket andra saker att tänka på. Men det
verkar ha varit och soligt och vackert väder åtminstone, och att döma av
bilderna från hur våra barn och vi själva var klädda så tror jag att det
var "varmt, men inte som sommaren 2018". :smiley:

![På väg genom Vasa](/images/2018-07-26-tio-ar-i-finland-04-i-vasa.jpg)

_På väg genom Vasa_

På bilden ovan har vi kört av båten och är på väg till vår nya lägenhet.
Spännande!

![Framme vid vår lägenhet](/images/2018-07-26-tio-ar-i-finland-05-i-smedsby.jpg)

_Framme vid vår lägenhet_

Här är huset som vi skulle bo i. Det var lite trångt att köra in med
lastbilen, som ni ser.

## Att bo och leva i Finland vs. Sverige

Att bo och leva i Finland var rätt annorlunda än i Sverige, kanske mer
annorlunda än jag var beredd på. Inledningsvis bodde vi i hyreshuset i
Smedsby som syns på bilden ovan, en trappa upp. Det var en ganska tydlig
försämring från att ha bott i en "radhusliknande" lägenhet i Umeå, på
bottenvåningen. Bara en sådan sak som att skicka ut barnen att leka i
"trädgården" var betydligt mer omständligt eftersom utgången från huset var
på "fel" sida (lekplatsen var på "baksidan" från ingången sett). Men,
lyckligtvis hittade vi ett radhus som vi flyttade till ganska snart i Solf,
och i förlängningen byggde vi vårt eget hus i Solf ungefär ett år efter
att vi anlände till Finland.

Hur trivdes jag då i Finland? Faktum är att jag trivdes ganska bra i
början, ungefär det första året. Men sedan började det bli jobbigare.
Kanske hade det delvis att göra med att jobbet kändes otillfredsställande
också, jag vet inte; har tyvärr inga dagboksanteckningar från den här tiden
att gå tillbaka till. Men jag började bli extremt negativ till Finland och
det kändes (ursäkta uttrycket) som ett riktigt "skitland". Några av de
saker jag störde mig på var dessa:

- Det fanns så fula husfasader i Vasa centrum att jag började bli galen
  (flera av dem har lyckligtvis rustats upp vid det här laget).
- Silorna som stod nere vid Strandkvarnen såg så otroligt fula ut att jag
  bara blev irriterad.
- Wärtsiläs stora, enorma fabrik som kändes fruktansvärt felplacerad, bara
  ett stenkast från kärncentrum i Vasa. "Ska man verkligen ha en _fabrik_
  där som står och spyr ut ful, smutsig rök?" Ungefär så tänkte jag.

----

Sedan så var det ju det här med maten... Vi hade oturen att köpa varsin
kebabtallrik på den lilla Mamma Mia-pizzerian i Smedsby centrum, under
tiden vi fortfarande bodde där. Den maten var verkligen inte speciellt god.
Går inte på något sätt att jämföra med en bra, svensk kebab (t.ex.
Mariannes kebab eller Jalla i Uppsala). Flytten till Umeå (från Uppsala)
hade inneburit ett steg nedåt i "kebab-hänseende", och flytten till Vasa
kändes som ett ytterligare steg i fel riktning, utifrån vår än så länge
ganska begränsade erfarenhet.

Jag saknade också saker i affärerna. Frysta hamburgare var omöjliga att få
tag på; det fanns kylda hamburgare men då var det en en-pack med bröd,
dressing etc. och en biff som ofta hade väldig låg kötthalt jämfört med en
"riktig" hamburgare. Vanlig _matlagningsyoghurt_ existerade inte ens! Man
höll på att bli galen och jag funderade många, många gånger på varför vi
egentligen hade valt att flytta till detta land...

Det intressanta är dock, att _sådär tänker jag inte längre_. Någon gång där
omkring 2011 kanske, så började det vända. Från att ha känt att "suck att
jag behöver åka till det där eländiga fabriksområdet igen" (syftande på
Finlayson-fabriksområdet på Wolffskavägen, direkt efter bron över till
Brändö) när jag åkte i bilen på väg till jobbet så började jag se saker och
ting ur ett mer positivt perspektiv.

Så här i efterhand så konstaterar jag att jag tror att under dessa år så
har både _jag_ och _Finland_ förändrats. Flera av mina "pain points" som
jag upplevde med att bo i Finland och Vasa existerar inte längre, och de
som finns kvar har jag lärt mig att leva med. Jag har också vid några
tillfällen besökt riktigt trevliga restauranger i Finland, och eftersom jag
belyste ganska negativa upplevelser ovan så kommer det en genomgång
av några _bra_ matställen också lite längre ner i texten.

## Lite kul erfarenheter från de senaste tio åren

### Sju saker som skiljer sig mellan Sverige och Finland

- _Småpratskulturen_. I Sverige är det helt normalt att börja småprata lite
  med t.ex. snabbköpskassörskan när man handlar på ICA, eller med helt
  främmande personer man råkar träffa på bussen eller tåget. I Vasa är det
  inte alls lika naturligt; i Solf kan det dock vara helt okej. Kanske
  spelar språket in en aning (alltså att kassörskan och kunden kanske talar
  olika språk), men jag tror även att det rent kulturellt finns en
  skillnad. Vill du komma ordentligt under skinnet på en finländare så är
  det nog bäst att sätta sig i bastun tillsammans med honom/henne. Där kan
  man ofta ha väldigt högkvalitativa diskussioner om allt mellan himmel och
  jord.

- _Kebaben och pizzan_. Över lag så skulle jag säga att "invandrarpizzan"
  (om det nu finns ett sådant begrepp) håller betydligt högre klass i
  Sverige än i Finland. Det finns dock undantag. Om du är ute efter en
  hygglig pizza i Finland och inte orkar leta reda på "guldkornen", satsa
  på en Kotipizza. De är som en "McDonalds för pizza", kan man säga. Sällan
  någon extrem upplevelse (varken positiv eller negativ), men levererar en
  jämn "hygglig normalnivå" på pizza.

- _En mer hierarkisk ledarskapskultur_. Jag har haft betydligt fler
  konflikter med mina chefer under mina tio år i Finland än under
  motsvarande period i Sverige. Självklart har det förekommit fnurror även
  där, men jag tror ändå att den grundläggande kulturella skillnaden har
  påverkat mina erfarenheter här. I Sverige _diskuterar man tills man är
  överens_ och det "känns bra" för samtliga parter; i Finland är folk vana
  vid att man ibland får "blint lyda" det som man blir ombedd att göra
  (vare sig man just då håller med eller ej).

    Efter tio år i Finland kan jag konstatera att bägge varianterna
    verkligen har sina för- och nackdelar. Ibland är det inte läge att
    diskutera saker in absurdum, och å andra sidan: ibland är det verkligen
    superviktigt att ha "teamet med" på det man beslutar sig för.

- _Språket_. Jag höll nästan på att glömma det, men naturligtvis förtjänar
  detta sin egen punkt. Språket är totalt olikt allt det du är van vid, om
  du har svenska (eller något som helst annat indoeuropeiskt språk) som
  modersmål.

    Men man lär sig att navigera även på finska. Även fast man (som jag) är
    rätt omotiverad att på allvar lära mig behärska språket. Jag insåg för
    en tid sedan då jag beställde från
    [Komplett.fi](http://www.komplett.fi), att när jag funderade på det
    någon dag efteråt så _hade jag inte riktigt koll på om jag hade
    beställt på finska eller svenska_. (Kollade upp och sidan finns bara på
    finska.) Så, bevisligen kan man lära sig - givet tillräckligt mycket
    tid och erfarenhet - att hantera den där typen av "beställnings-finska"
    på ett sådant sätt att man knappt tänker på, eller stör sig på det
    längre.

- _Tryggheten_. Nu går det förstås inte riktigt att jämföra en medelstor
  stad som Umeå med en liten by som Solf, men ändå: det är en _milsvidd_
  skillnad. Råkar man lämna bilen olåst över natten så finns bilen ändå
  kvar på morgonen. Det är liksom inga problem; folk går inte och tar
  varandras saker. Så gör man ju inte. Ärligheten och tryggheten finns med
  som en ryggrad i folks sätt att agera.

    Även om man även jämför med Vasa som ju faktiskt är en stad så är
    _tryggheten enorm_, vågar jag påstå. Ett exempel: vi provkörde en bil
    för tre-fyra år sedan. Bilförsäljaren såg att vi var och tittade på
    bilen och frågade om vi ville provköra den. Han hämtade nyckeln och gav
    den till oss, rakt upp och ner. _Inte ett enda papper_ behövde vi
    skriva på, han kollade ju inte ens om vi hade något körkort! Det visar
    lite grann på vilken nivå det är. Folk litar på varann, eftersom de
    flesta fortfarande agerar på ett ärligt sätt gentemot varandra.

- _Monokulturen_. Finland är i mångt och mycket betydligt mer av en homogen
  monokultur än vad Sverige är. Lite så som Sverige var förr, kanske man
  kan påstå. Som konkret exempel: i mina barns skola verkar det inte finnas
  _ett enda barn_ som äter vegetarisk mat. Inte heller muslimsk kost. Nu
  ska det dock sägas att detta är på den finländska _landsbygden_, jag är
  rätt säker på att det är annorlunda i Vasa eller ännu större städer. Men
  faktum är att jag vågar fortfarande påstå att det finländska samhället är
  betydligt mer av en monokultur än det mångkulturella samhälle som Sverige
  otvetydigt är.

- _Invandrarna_. Finland har haft en avsevärt lägre invandring än Sverige
  under de senaste årtiondena, vilket märks på olika sätt. I Vasa finns
  det dock betydligt fler invandrare än på många andra håll i Finland.

### Sex särskilda stunder jag minns från Finland

- _WiFi-letande i Smedsby_. I början, när vi precis hade flyttat hit, så
  hade vi ännu ingen fungerande bredbandsanslutning. Saunalahtis
  ADSL-förbindelse var på väg att kopplas in, men i väntan på det så körde
  jag med "öppen wifi"-varianten: ta med en laptop och kör runt i bilen i
  Smedsby centrum för att se om man händelsevis kunde hitta ett öppet WLAN
  att "låna" access via... :smiley:

    (Detta var innan mobila bredband blev var mans egendom. Det kan hända
    att vi inte heller hade hunnit skaffa några finska mobilabonnemang
    ännu, och även om vi hade det så var priset för mobil-data något helt
    annat än vad det är idag, så... nöden hade ingen lag. Sneak-WiFi fick
    bli lösningen när jag behövde göra viktiga ärenden på nätet.)

- _Busskortet och utskällningen_. Under vårt första år i Finland, då jag
  ganska ofta åkte buss till jobbet från Smedsby, så besökte jag en R-kiosk
  för att köpa ett månadskort på bussen. Den stackars tjejen i kiosken var
  mycket dålig på svenska så vi hade riktigt svårt att lyckas komma överens
  om det skulle vara "aikuinen" eller ej (dvs. vuxen eller barn).

    Nåväl, det är väl sådant som händer även fast det är rätt ovanligt i
    Vasa-regionen att butikspersonal faktiskt kan _så_ dålig finska. Det
    som hände efteråt var dock desto mer anmärkningsvärt. Den äldre herrn
    efter mig i kön, som uppenbarligen verkade vara finlandssvensk, frågade
    mig på svenska om det var så att kassörskan inte kunde svenska.
    Därefter så _började han skälla ut henne efter noter_, på flytande
    finska dessutom. :joy: Han tyckte det var jättedåligt att hon
    inte kunde betjäna en kund på svenska, och han lät henne verkligen veta
    det.

- _Första besöket vid Strömsö_.
  [Strömsö](https://svenska.yle.fi/sida/om-stromso) är för många känt som
  ett tv-program med bl.a. matlagning och pyssel. Men det är även namnet på
  den sommarbostad där programmet spelas in, där det också finns en mycket
  trevlig badstrand. Faktiskt en av de allra bästa i Vasa, enligt mig,
  vilket var en trevlig överraskning den första gången vi kom dit. Huset
  ligger också i ett mycket naturskönt område, omgivet av mycket gamla ekar
  (en trädsort som i övrigt är väldigt sällsynt här pga. den nordliga
  breddgraden) så det är en rätt trevlig upplevelse sådär över lag att
  besöka Strömsö för en simtur på en varm sommardag.

- _Lervägen och utskällningen_. Nu var det min tur att bli utskälld...
  När mina barn fortfarande gick på dagis/dagmamma så råkade jag komma iväg
  lite onödigt sent en morgon. För att hinna bättre i tid så tänkte jag ta
  en "genväg" via Lervägen, för att undvika att behöva köra igenom Solf
  centrum (där det är 40/30 km i timmen och en del kringelkrokande, andra
  bilar etc). Jag tänkte ta bakvägen via _Lervägen_.

    Men, det visade sig vara en mycket dum idé tyckte en av de boende i
    området. Han gjorde tecken åt mig och jag gick ur bilen. "Varför kör du
    här, det är ju en privat väg?" menade han ungefär. Jasså, är det det,
    tänkte jag, "Varför finns det ingen skylt om det då?" Hans svar var i
    stil med "Det har ju alltid varit en privat väg. Det vet väl alla. Man
    kan väl inte sätta upp en skylt på varenda privat väg heller?"
    Synnerligen tråkig inställning.

    Jag menar, hur skulle jag som icke-infödd Solfbo kunna veta exakt vilka
    vägar man får köra på och inte köra på när det inte fanns _någon som
    helst skyltning_ som visade det? Det var ju dessutom en väg med en
    vanlig (svart/vit) vägskylt och ett namn, så man kunde absolut få
    intrycket att det var en "helt vanlig väg", även fast den visserligen
    gick väldigt nära deras hus och byggnader.

- _Risnästräsket_. En höst för några år åkte vi på utflykt till
  Risnästräsket i Närpes-trakten. Vi körde dit, parkerade bilen så nära som
  man kom med bilvägen och promenerade sedan genom skogen till träsket, en
  ganska god promenad. Men oj, vilken trevlig plats detta var! Det råkade
  sig så att det var väldigt fint väder, den där oktoberdagen för några år
  sedan, så vi kunde sitta där ute vid ett litet picknickbord av stockar
  och njuta av det fina vädret. Sedan åkte vi på en liten båttur med en
  roddbåt som fanns där, som man fick låna helt gratis. Detta minns jag som
  en av de finaste stunderna jag haft i Finland, det var helt ljuvligt.

- _Burger King_. För några år sedan så kom Burger King till Finland, och
  ganska snart så etablerade man sig även i Vasa. Det tyckte jag
  personligen var en väldigt trevlig nyhet. De övriga hamburgerkedjorna är
  framförallt McDonalds och Hesburger, och den sistnämnda har inte fallit
  mig i smaken. Så då återstår bara McD, och det är verkligen skönt att det
  finns åtminstone _ett_ bra alternativ till McDonalds.

    Vi har jobbat på att även få hit Max från Sverige, men än så länge
    utan resultat. :smiley:

### Tio bra restauranger i Finland

(Utan individuell rangordning. Alla på listan är värda minst ett besök
under tio års tid. :wink:)

- I Vasa
  - [_Gustav Wasa_](https://www.gustavwasa.com/se): Definitivt inte ett
    ställe man åker till med barnen en torsdagkväll lite spontant. Men,
    god mat - jag tror jag testat både tasting-menyn och även någon av de
    andra rätterna. Mysig restaurang att besöka, inte minst vintertid
    eller liknande (den är belägen i en källare).

  - [_Frans och Nicole (f.d.
    Fransmanni)_](https://www.raflaamo.fi/sv/vasa/frans-nicole-vasa): Även
    detta är lite mer av "fine dining" än något för småbarnsfamiljer, men
    om man har möjlighet och har tid att lägga några timmar på en middag är
    det en trevlig restaurang att besöka. Chokladkakan (som är lös i mitten
    och fanns på Fransmanni-tiden åtminstone) är en mycket trevlig
    upplevelse!

  - [_Faros_](http://www.faros.fi/sv/) är lite av en upplevelse i sig
    själv. Det är en gammal båt som byggts om till restaurang. Numera har
    man även en matsal på land för den som föredrar det, samt en väldigt
    trevlig uteservering bredvid matsalen. Är det vackert väder på sommaren
    i Vasa så vågar jag påstå att detta är ett av de absolut bästa ställena
    du kan besöka. Maten är också riktigt, riktigt bra.

  - [_Strampen_](https://www.strampen.com/): Sommartid är detta ett av de
    bättre ställena i Vasa att äta på. En stor och trivsam uteservering.
    Finns även sittplatser inomhus om det är sämre väder, men hit går man
    framförallt för att få sitta ute och äta.

  - [_Marco Polo_](http://www.pizzabistromarcopolo.fi/sv/): Nu börjar vi
    komma ner på en mer "normal" prisnivå. Marco Polo renoverades för
    några år sedan och fick en väldigt fräsch interiör, det är verkligen en
    kul upplevelse att gå dit nuförtiden. Pizzorna är av italiensk stil och
    något dyrare, kanske 10-15 euro, men de är väl värda sitt pris. Oerhört
    god salladsdressing får man här, det är värt att gå dit enbart för den
    dressingens skull.

  - [_Sweet Vasa_](http://www.sweetvaasa.fi/): En av de bättre
    salladsrestaurangerna i Vasa.

  - [_Kaavya_](http://www.kaavyacuisine.com/home): Jag blev oerhört glad
    när det kom en indisk restaurang till Vasa, eftersom jag tycker väldigt
    mycket om det indiska köket. Goda naanbröd, lite tråkigt porslin som
    används lunchtid men finare om man går dit på kvällen. Kostar en smula
    men vad gör man när det inte finns en enda annan indisk restaurang i
    hela stan? (Lunchen är billigare men också mer begränsad i utbud.)

  - [_Korv Görans_](http://www.korvgorans.fi/): En tioårig vistelse i
    Österbotten vore inte komplett utan ett besök på legandariska Korv
    Görans. Enorma kebabportioner, tror vi mätte upp den till 650g när vi
    tog take away därifrån en gång... Men, rätt så välsmakande om man
    lärt sig att gilla "finsk kebab" (röd/brun sås istället för den
    klassiska svenska vit/röd eller rosa modellen)

- [_Friends & Brgrs (Jakobstad)_](http://friendsandbrgrs.com/sv/): Otroligt
  goda hamburgare, ett gott hantverk där man skippat halvfabrikat och
  istället gör allt från grunden - tror rentav de bakar sitt eget
  hamburgerbröd. Rekommenderas varmt. Är enligt uppgift på väg till Vasa
  vilket jag ser fram emot.

- Och sist men inte minst [_Manhattan Best Food
  (Åbo)_](https://www.facebook.com/manhattanbf/). Under någon av mina
  mörkare perioder i Finland, när jag var allmänt missnöjd med det nesta,
  så upptäckte jag _Manhattan_. Tror det var när jag var på genomresa ensam
  med bil, på väg till Sverige. Men oj vad bra mat det var! Jag blev liksom
  helt förvånad, så här bra brukade ju inte kebabportionerna vara i detta
  gudsförgätna land? Jag tog senare med resten av familjen dit och såvitt
  jag minns så blev det en bra upplevelse för oss alla.

### Några tips för dig som funderar på att flytta utomlands

Dessa tips önskar jag att jag hade fått när jag själv flyttade, och att
jag hade varit klok nog att i så fall ta till mig dem (vilket inte alls
är självklart eftersom jag är en mycket envis person, som ofta behöver
få erfara saker själv för att ta dem på allvar.)

- _Ha realistiska förväntningar_. Det kommer förmodligen att vara mer
  smärtsamt än du kan ana att flytta. Även om du flyttar till länder som
  du kanske tänker dig är "enkla" att flytta till som t.ex. Norge eller
  Danmark så kommer det säkert finnas _betydande_ skillnader, skillnader
  som du idag inte är medveten om eller försöker att inte tänka så mycket
  på. Räkna med att det kan ta uppemot ett par-tre år innan du trivs
  hyggligt bra i ditt nya hemland. Det finns säkert undantag där det går
  snabbare än så, och det är naturligtvis en extremt individuell sak, men
  det är bättre att vara alltför pessimistisk än alltför optimistisk i
  det här fallet.

- _Försök att acceptera saker så som de är, istället för så som du önskar
  att de skulle vara_. En del saker gör man helt enkelt bäst i att inte
  försöka förändra. Det kan vara det lokala vädret, restaurangutbud,
  märkliga lokala sedvänjor (som att äta grillkorv i kaffefilter :wink:),
  hus som du tycker är estetiskt motbjudande eller bara vanskötta, och
  säkert en _massa_ andra saker. Du kanske tycker att du "har rätt" i att
  gå runt och vara negativ över dessa saker som du upplever är sämre eller
  konstigare än så som det var hemma på "mammas gata". Men vet du vad? Du
  är faktiskt inte längre kvar på mammas gata, och den enda som förlorar på
  att du har den där inställningen är du själv.

    Du är i ett _nytt land_, med en ny kultur som egentligen oftast inte är
    varken objektivt "bättre" eller "sämre" än kulturen i ditt hemland. Den
    är framförallt bara _annorlunda_ och du gör dig själv och din omgivning
    en stor tjänst om du försöker att "gilla läget" och lära dig älska ditt
    nya hemland _trots_ dess svagheter och brister. Alltså precis som du
    förmodligen gör med ditt gamla hemland utan att ens vara medveten om
    det.

- _Besök ditt hemland så ofta du har möjlighet_. Minst en gång per år tror
  jag är en bra idé, men under den första tiden så tror jag man ofta mår
  bra av att besöka hemlandet oftare än så. Det beror förstås på hur lång
  restid det är hem, och vad man har ekonomiska och praktiska möjligheter
  till. I mitt fall så öppnades en dörr så att jag år 2010 fick möjlighet
  att besöka Sverige ett antal gånger - totalt 10 gånger under ett och
  samma år, vilket jag är mycket tacksam över. Detta skedde under en tid då
  jag fortfarande kände en stark hemlängtan och jag kan öppet erkänna att
  jag ibland satt och grät i bilen när jag körde runt på små skogsvägar i
  Skåne... Det kändes väldigt, väldigt jobbigt att ha lämnat detta
  underbara land för ett land som jag inte alls tyckte kändes underbart vid
  den tidpunkten.

    Men - det som är bra med att besöka Sverige är att det också gör att
    den där rosaskimrande bilden som är så otroligt lätt för vissa av oss
    att bygga upp, den raseras. Den där illusionen om hur "fantastiskt"
    allting är i Sverige är, den tas ner på jorden en aning. Man ser att
    "allt" är faktiskt inte så otroligt bra i Sverige, heller, om man är
    riktigt ärlig med sig själv. Man börjar tids nog att inse att även ens
    _nya_ hemland faktiskt är bättre på vissa punkter.

Det var allt för denna gång. Jag tycker personligen att dessa tio år
"utomlands" har berikat mitt liv, och jag skulle inte vilja vara utan dem -
även fast de tidvis varit sjukt jobbiga. Jag stänger inte dörren för att
någon gång framöver flytta hem till Sverige, eller att flytta vidare ut
till något annat land heller för den delen, men just nu så stannar jag i
Finland under överskådlig tid.

Heja :finland:! Heja :sweden:! :smiley:
